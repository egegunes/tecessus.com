---
title: "Yerdeniz Öyküleri I - Yerdeniz Büyücüsü"
date: 2020-06-20T21:03:15+03:00
draft: false
---

> Söz sessizlikte,
> ışık karanlıkta,
> yaşam ölürken;
> bomboş gökyüzünde uçarken parlar atmaca.
> Ea'nın Yaradılışı

İlkokul yıllarında kitap okumaya mitoloji ve fantastik kurgu ile
alıştım. Doğal olarak rol modelim olan babamın elinden kitap eksik
olmaz, bunları çoğu da fantastik kurgu olurdu. Özellikle, Weis ve
Hickman'ın Ejderha Mızrağı ve Ölüm Kapısı serileri küçük yaşta imgelem
dünyamın zenginleşmesinde büyük rol oynadı. İlerleyen yaşlarda ölümsüz
Yüzüklerin Efendisi serisi ile King'in Kara Kule serisi karakterime
ciddi şekilde etki etti. Ursula K. Leguin'in Yerdeniz serisini de
geçtiğimiz birkaç sene içinde yine babam okurken farkettim ve yakın
zamanda ilk kitabını okuma şansım oldu.

Yerdeniz Öyküleri serisinin ilk kitabı Yerdeniz Büyücüsü, Leguin'in
oluşturduğu gerçekliğin köşe taşlarını içeren bir kitap. Fantastik bir
kurgunun temel öğeleri bu gerçeklikte de mevcut: Büyücüler, ejderhalar
ve iyiyle kötünün sonsuz savaşı. Ancak, daha ilk sayfalardan Leguin'in
yapıtını diğerlerinden ayıran bazı unsurlar göze çarpıyor.

## Denizcilik

Hikaye bir takımadada geçtiği için ana ulaşım kaynağı olan denizcilik
büyük bir öneme sahip. Leguin denizcilik terimlerinin zenginliğinden
sonuna kadar faydalanmış. Kitabı özgün dilinde okuyorsanız sık sık
sözlüğe başvurmanız gerekebilir ama terimler, denizciliğe ilgisi olan
okurlar için keyifli bir derinlik katmış.

## Büyücülük

Hikaye, yüzlerce kara parçasından oluşan bir takımadada geçiyor. Bu
adalar büyüklüklerine göre bir ya da birkaç köy içeriyor. İnsanlar
buralarda tarım, hayvancılık, demircilik vb. işler ile hayatlarını
sürdürüyor. Neredeyse her köyde şifacılık, hayvanları kontrol edebilme,
havayı kontrol edebilme gibi yetenekleri olan cadılar veya büyücüler
(şamanlar) yaşıyor. İşte Yerdeniz serisinin ayırıcı özelliklerinden
ilki, büyücü karakterinin toplum içindeki yeri.

Takımadanın birçok bölümünde büyücüler, toplumsal işbölümünün bir
parçası olarak yaşıyorlar. Daha güçsüz olanlar, küçük köylerde halkın
günlük işlerine yardımcı olmak ve köyü çeşitli rahatsızlıklardan korumak
rolünü üstleniyor. Örneğin bir köy büyücüsü, ekinleri zarara uğratacak
bir fırtınayı köyden uzak tutabiliyor ya da hayvanları sağaltabiliyor.
Toplum ile iç içe yaşama hali bana Anadolu'daki şaman rolünü hatırlattı.
Diğer fantastik eserlerde halklar büyücülere alışkın olsa dahi bu derece
bir birliktelik ile ilk kez bu eserde karşılaştım.

Büyücülük, doğuştan gelen bir güç olarak anlatılıyor ve doğrudan
söylenmese de kalıtsal yolla aktarıldığı anlaşılıyor. Bu güç herkeste
aynı seviyede değil. Doğuştan daha yüksek bir güce sahip olanlar, Roke
adasındaki büyücülük okulunda eğitim görmeye gidebiliyorlar. Bu
büyücülük okulu biraz daha akademik bir eğitim veriyor. Roke Büyücülük
Okulu, J. K. Rowling'in Hogwarts fikrine ilham olmuş olabilir. Roke'taki
öğretmen - öğrenci ilişkileri ile ziyafetler Hogwarts ile aynı tonda
hissettirdi. Hogwarts'tan farklı olarak öğrenciler davet yoluyla
çağırılmıyor ve gitmeyi kendileri tercih ediyorlar. Akademik bir eğitim
almadan da güçlü bir büyücü ustasından eğitim görebiliyor. Ancak asa
taşımak sanki sadece okuldan mezun olanlara has bir özellikmiş gibi
anlatılıyor ve asa taşımanın da önem taşıdığını anlıyoruz. Roke'a
gitmeyen bir büyücü asa sahibi olabiliyor mu tam anlaşılmıyor.

Kitaptaki ilginç unsurlardan biri de büyünün yapılış şekli. Büyü yapmak
için belirli cümlelerin söylenmesi gerekiyor ve bu cümleler de kontrol
edilmek istenen varlıkların Eski Dil'deki gerçek adlarından meydana
geliyor. Yani bir varlığı kontrol etmek için onun gerçek adını biliyor
olmak gerekiyor. Büyü yapmanın temel dinamiklerini İsimci Usta
Kurremkarmerruk benden çok daha iyi anlatıyor:

> Denizin ismi inien'dir, pekala. Ama bizim İç Deniz dediğimiz denizin,
> Kadim Lisan'da başka bir ismi var. Hiçbir varlığın iki ismi
> olamayacağına göre, demek ki inien İç Deniz dışındaki bütün denizler
> anlamına geliyor. Ve tabii ki, aslında sadece o anlama da gelmiyor çünkü
> kendilerine özgü isimleri olan sayısız denizler, koylar ve boğazlar
> var. Yani Denizci Ustası Büyücüler'den birisi, tüm okyanusu, bir
> fırtına veya fırtına dindirme efsunu ile büyüleyecek kadar çılgın
> olsaydı, büyüsü sadece inien kelimesini değil. Adalar Diyarı'ndaki,
> Dış Uçyöreler'deki ve ta uzaklarda isimlerin varolmadığı yerlerdeki
> denizin de, her köşe bucağının ismini kapsardı. Böylece, bize büyü
> yapma gücünü veren, bu şekilde bu gücün sınırlarını da çizmiş oluyor.
> Bir büyücü, sadece yakınında olup ismini tam ve net olarak koyabildiği
> şeyleri denetimi altında tutabilir. Bu da iyi bir şeydir. Eğer böyle
> olmasaydı, güçlülerin kötülükleri ve de bilgelerin delilikleri, çoktan
> değiştirilemeyecek şeyleri değiştirme yollarım arar, Denge'yi bozardı.
> Dengesi bozulan deniz, üzerinde tehlikelere maruz kalarak yaşadığımız
> karaları basar ve eski sessizlikte tüm sesler ve isimler kaybolurdu.

Gerçek ismin öneminden dolayı sıradan insanlar ve büyücüler de takma
adlar ile tanınıyorlar ve gerçek isimlerini kimseye açık etmiyorlar. Bir
büyücünün gerçek ismini bilen diğer bir büyücü, onun tüm büyü gücü
üzerinde mutlak hakimiyete sahip oluyor.

## İyi ve Kötü

İyi kötü düalizmi hikayenin merkezinde yer alıyor. İyinin kötüyü yenmeye
çalışması yerine bu iki zıt gücün dengede tutulması mücadelesini
görüyoruz. Bilinçli büyücüler, büyü yaparken dengede yaratacakları
bozulmayı da göz önünde bulunduruyor.

> Tehlikenin gücü, gölgenin ışığı kuşattığı gibi kuşatacağını hiç
> düşünmedin mi? Sihir, zevk için veya övülmek için oynadığımız bir oyun
> değildir. Şunu düşün: Bizim Sanatımız'daki her söz, her hareket ya
> hayır için ya da şer için yapılır. Bir şey söylemeden veya bir şey
> yapmadan önce, ödemen gereken bedeli bilmen gerekir!

Ana kahraman, Denge'nin ne kadar hassas olduğunu ve neden bozulmaması
gerektiğini zor yollardan öğreniyor. İlk kitabın hikayesi de bu öğrenme
sürecini ve kahramanımızın çocukluktan yetişkinliğe geçişi konu alıyor.
Leguin'in güzel anlatımı ve büyücülüğe benim için yeni yaklaşımı ile
Yerdeniz serisinin ilk kitabı Yerdeniz Büyücüsü'nü okumaktan büyük keyif
duydum.
